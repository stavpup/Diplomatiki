# Τοποθέτηση προστατευτικών διχτύων

>Επιμέλεια: Σταύρος Δαλιακόπουλος/Κτηματική ΥΠηρεσία Λέσβου. [Άδεια χρήσης GFDL](http://www.gnu.org/licenses/fdl.html)

- **Ν. 4150/2013**, ΦΕΚ 102/τ.α'/29 Απριλίου 2013  
Ανασυγκρότηση του Υπουργείου Ναυτιλίας και Αιγαίου και άλλες διατάξεις.  
Άρθρο 49 - Ζητήματα λιμενικών υποδομών.  
1\. Το άρθρο 211 του ν. 4072/2012 (τ.α'/86) αντικαθίσταται ως εξής:

**Άρθρο 211 - Τοποθέτηση προστατευτικών διχτύων**  
1\. Η τοποθέτηση, από φορείς διοίκησης λιμένων ή από φορείς στους οποίους παραχωρείται ή εκμισθώνεται χώρος του αιγιαλού ή της παραλίας ή της ζώνης λιμένα, προστατευτικών διχτύων (πλωτών φραγμάτων), κατά τις διατάξεις του π.δ. 23/2000 (τ.α'/18) για την προστασία των ακτών και των λουομένων από θαλάσσια ρύπανση (συστήματα περισυλλογής και συγκράτησης απορριμμάτων σε υδάτινο περιβάλλον) σε θαλάσσιες λουτρικές εγκαταστάσεις, που βρίσκονται εκτός περιοχών NATURA 2000, επιτρέπεται για εποχική χρήση με άδεια της αρμόδιας Λιμενικής Αρχής, χωρίς πάκτωση στον πυθμένα. Ο χώρος τοποθέτησης των προστατευτικών διχτύων γνωστοποιείται από τη Λιμενική Αρχή στην Υδρογραφική Υπηρεσία του Πολεμικού Ναυτικού για την έκδοση αναγγελίας προς τους ναυτιλλομένους.  
2\. Με απόφαση του Υπουργού Ναυτιλίας και Αιγαίου καθορίζονται οι όροι, οι προϋποθέσεις, τα απαιτούμενα δικαιολογητικά, τα όργανα και η διαδικασία ελέγχου, καθώς και κάθε άλλο σχετικό θέμα για τη χορήγηση της άδειας της προηγούμενης παραγράφου.  (σ.σ. **Απόφαση** αρ.8220/159/13/14-6-2013, **ΦΕΚ 1543/τ.β'/2013** και **Εγκύκλιος** "Εφαρμογή του άρθρου 211 του Ν.4072/2012 (ΦΕΚ 86/τ.α') που αφορά στην τοποθέτηση προστατευτικών διχτύων, αρ. πρωτοκόλλου 8220/56/12/05-07-2012, **[ΑΔΑ: Β41ΩΟΠ-ΨΝ1](https://diavgeia.gov.gr/decision/view/Β41ΩΟΠ-ΨΝ1)**).  

~~- **N. 4486/2017**, ΦΕΚ 115/τ.α'/7 Αυγούστου 2017  
Μεταρρύθμιση της Πρωτοβάθμιας Φροντίδας Υγείας, επείγουσες ρυθμίσεις αρμοδιότητας Υπουργείου Υγείας και άλλες διατάξεις.  
Άρθρο 104  
Συμπλήρωση του άρθρου 211 του ν. 4072/2012 (τ.α'/86), όπως έχει αντικατασταθεί με την παρ. 1 του άρθρου 49 του ν. 4150/2013 (τ.α'/102)  
Προστίθεται παράγραφος 3, η οποία έχει ως εξής:~~  

~~3. Η αρμόδια Λιμενική Αρχή δύναται να παρέχει άδεια σε φορείς διοίκησης λιμένων ή σε οποιονδήποτε παραχωρείται ή εκμισθώνεται χώρος αιγιαλού ή παραλίας ή ζώνης λιμένα, προκειμένου να τοποθετούνται για πρόσκαιρη χρήση, διάρκειας μέχρι τρεις (3) μήνες, προστατευτικά δίχτυα (πλωτά φράγματα χωρίς πάκτωση στον πυθμένα), για την προστασία των λουομένων από μέδουσες, σε θαλάσσιες περιοχές εκτός περιοχών NATURA 2000, ανεξαρτήτως αν οι περιοχές αυτές είναι χαρακτηρισμένες ως πολυσύχναστες ή μη. Ο χώρος τοποθέτησης των προστατευτικών διχτύων γνωστοποιείται από τη Λιμενική Αρχή στην Υδρογραφική Υπηρεσία του Πολεμικού Ναυτικού για την έκδοση αναγγελίας προς τους ναυτιλλομένους.~~

> NOMOΣ ΥΠ’ ΑΡΙΘΜ. 4519, 20 Φεβρουαρίου 2018 ΤΕΥΧΟΣ ΠΡΩΤΟ Αρ. Φύλλου 25   
Φορείς Διαχείρισης Προστατευόμενων Περιοχών και άλλες διατάξεις.,  

> Άρθρο 19  
Τροποποίηση της παρ. 3 του άρθρου 211 του ν. 4072/2012 (Α’ 86), η οποία προστέθηκε με το άρθρο 104 του ν. 4486/2017 (Α’ 115)  
Η παρ. 3 του άρθρου 211 του ν. 4072/2012 (Α’ 86), η οποία προστέθηκε με το άρθρο 104 του ν. 4486/2017 (Α’ 115), αντικαθίσταται ως εξής:  

«3. Η αρμόδια Λιμενική Αρχή δύναται να παρέχει άδεια σε φορείς διοίκησης λιμένων ή σε οποιονδήποτε παραχωρείται ή εκμισθώνεται χώρος αιγιαλού ή παραλίας ή ζώνης λιμένα, προκειμένου να τοποθετούνται για πρόσκαιρη χρήση, διάρκειας μέχρι πέντε (5) μηνών, προστατευτικά δίχτυα (πλωτά φράγματα χωρίς πάκτωση στον πυθμένα), για την προστασία των λουομένων από μέδουσες, σε θαλάσσιες περιοχές, περιλαμβανομένων και των περιοχών του δικτύου Natura 2000, με αναλογική εφαρμογή της απόφασης του Υπουργού Ναυτιλίας και Αιγαίου 8220/159/13/14.6.2013 (Β’ 1543) και την επιφύλαξη των οριζομένων στις ειδικότερες διατάξεις της νομοθεσίας για τις προστατευόμενες περιοχές (προεδρικά διατάγματα., κοινές υπουργικές αποφάσεις, υπουργικές αποφάσεις), ανεξαρτήτως αν οι περιοχές αυτές είναι χαρακτηρισμένες ως πολυσύχναστες ή μη. Ο χώρος τοποθέτησης των προστατευτικών διχτύων γνωστοποιείται από τη Λιμενική Αρχή στην Υδρογραφική Υπηρεσία του Πολεμικού Ναυτικού για την έκδοση αναγγελίας προς τους ναυτιλλομένους.».

