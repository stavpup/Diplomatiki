# Άρθρο 27 - Προστασία αιγιαλού, παραλίας και άλλων χώρων 

> Ν.2971/2001, “Αιγιαλός, παραλία και άλλες διατάξεις”, ΦΕΚ 285/τ.α'/19 Δεκεμβρίου 2001. Επιμέλεια: Σταύρος Δαλιακόπουλος / Κτηματική Υπηρεσία Λέσβου. [Άδεια χρήσης GFDL](http://www.gnu.org/licenses/fdl.html).

1\. Οι διατάξεις για την προστασία των δημοσίων κτημάτων, όπως ισχύουν κάθε φορά, έχουν εφαρμογή και στους χώρους της θαλάσσιας ζώνης λιμένα.  
2\. Τα πάσης φύσεως κτίσματα και εν γένει κατασκευάσματα, τα οποία έχουν ανεγερθεί ή θα ανεγερθούν χωρίς άδεια στον αιγιαλό ή την παραλία, μετά τον καθορισμό και τη συντέλεση των απαλλοτριώσεων των άρθρων 7 και 10 κατεδαφίζονται, ανεξάρτητα από το χρόνο ανέγερσής τους ή αν κατοικούνται ή άλλως πως χρησιμοποιούνται. Εξαιρούνται κτίσματα και κατασκευάσματα που τελούν υπό την προστασία του Υπουργείου Πολιτισμού. Προς τούτο ο προϊστάμενος της αρμόδιας Κτηματικής Υπηρεσίας εκδίδει πρωτόκολλο κατεδάφισης, το οποίο κοινοποιεί, σύμφωνα με τις διατάξεις του Ν. 2717/1999 «Κώδικας Διοικητικής Δικονομίας», σε εκείνον που έχει ανεγείρει αυθαιρέτως, ο οποίος οφείλει εντός τριάντα (30) ημερών από την κοινοποίηση να κατεδαφίσει τα κτίσματα και να άρει τα πάσης φύσεως κατασκευάσματα από τον αιγιαλό ή την παραλία.  
3\. Αν δεν καταστεί δυνατή η εξακρίβωση της ταυτότητας αυτού που ανήγειρε το παράνομο κτίσμα ή κατασκευή, η Κτηματική Υπηρεσία δημοσιεύει σχετική πρόσκληση σε μία τοπική εφημερίδα, αν εκδίδεται στην περιοχή της αυθαίρετης κατασκευής, και σε μία ημερήσια εφημερίδα, αν εκδίδεται στην περιοχή της αυθαίρετης κατασκευής, και σε μία ημερήσια εφημερίδα της Πρωτεύουσας του Κράτους, προς οποιονδήποτε γνωρίζει εκείνο που έχει ανεγείρει, για να γνωστοποιήσει στην υπηρεσία την ταυτότητά του. Μετά την άπρακτη πάροδο τριάντα (30) ημερών από την τελευταία δημοσίευση εκδίδεται το πρωτόκολλο κατεδάφισης κατά αγνώστου.  
4\. Αν είναι γνωστή η ταυτότητα αυτού, που ανήγειρε το παράνομο κτίσμα ή κατασκευή, αλλά είναι άγνωστη η διεύθυνση κατοικίας ή διαμονής του ή είναι κάτοικος αλλοδαπής, το παραπάνω πρωτόκολλο κοινοποιείται σε αυτόν ως άγνωστης διαμονής σύμφωνα με την παράγραφο 2 του άρθρου 84 του Ν.Δ. 356/1974 «Περί Κώδικος εισπράξεως δημοσίων εσόδων».  
5\. Και στις τρεις περιπτώσεις των παραγράφων 2, 3 και 4 του παρόντος άρθρου το πρωτόκολλο κατεδάφισης τοιχοκολλάται στο υπό κατεδάφιση κτίσμα ή κατασκευή και στο κατάστημα του δήμου ή της κοινότητας, στην περιοχή του οποίου αυτό βρίσκεται. Για την τοιχοκόλληση συντάσσεται έκθεση από το δημόσιο, δημοτικό ή κοινοτικό υπάλληλο που την ενήργησε, η οποία αποστέλλεται στην Κτηματική Υπηρεσία. Η κατεδάφιση γίνεται μετά την παρέλευση δεκαπέντε (15) ημερών από την κοινοποίηση του πρωτοκόλλου και την τοιχοκόλλησή του.  
6\. Η κατεδάφιση ενεργείται με ευθύνη του Γενικού Γραμματέα της οικείας Περιφέρειας (σ.σ. Αποκεντρωμένης Διοίκησης, νόμος Καλλικράτη) και σε περίπτωση αδυναμίας με τεχνική υποστήριξη που διατίθεται από την Τεχνική Υπηρεσία της αρμόδιας Νομαρχιακής Αυτοδιοίκησης (σ.σ. Περιφέρειας), ύστερα από αίτημα του Γενικού Γραμματέα της Περιφέρειας (σ.σ. Αποκεντρωμένης Διοίκησης, νόμος Καλλικράτη). Η κατεδάφιση γίνεται σύμφωνα με τις πολεοδομικές διατάξεις, κατόπιν πρότασης του προϊσταμένου της Κτηματικής Υπηρεσίας. Η δαπάνη κατεδάφισης βαρύνει αυτόν που έχει ανεγείρει αυθαιρέτως και εισπράττεται ως δημόσιο έσοδο κατά τις διατάξεις περί εισπράξεως δημοσίων εσόδων. 

- **(σ.σ. ισχύουν)**  
α) η [αρ. 216/2008 Γνωμοδότηση του Νομικού Συμβουλίου του Κράτους](http://www.nsk.gov.gr/webnsk/gnwmodothsh.jsp?gnid=652) "Στο πλαίσιο των αρμοδιοτήτων του Γενικού Γραμματέα Περιφέρειας για την έκδοση και την υλοποίηση απόφασης κατεδάφισης αυθαιρέτων εντός δασών, δασικών ή αναδασωτέων εκτάσεων, σύμφωνα με το άρθρο 114 παρ. 2 του Ν 1892/1990, όπως ισχύει, μετά το άρθρο 9 παρ. 5 του Ν 2880/2001 και εντός αιγιαλού και ζώνης παραλίας, σύμφωνα με το άρθρο 27 παρ. 2 και 6 του Ν 2971/2001, υφίσταται αρμοδιότητα του αυτού οργάνου και για την έκδοση απόφασης προς έγκριση της διάθεσης μέσων από τρίτους για τον ανωτέρω σκοπό, κατά το άρθρο 393 παρ. 2 εδάφιο δεύτερο του ΠΔ 14/1999 «Κώδικας Βασικής Πολεοδομικής Νομοθεσίας" και η παρ.2 του αρ. 393 σε συνδυασμό με την παρ 2γ του αρ. 386 του Κώδικα βασικής Πολεοδομικής Νομοθεσίας όπου για την κατεδάφιση αυθαιρέτου δίνεται η δυνατότητα διάθεσης μέσων **από οποιονδήποτε τρίτο**),  
β) η Αριθμ. [334/2010 Γνωμοδότηση του Νομικού Συμβουλίου του Κράτους](http://www.nsk.gov.gr/webnsk/gnwmodothsh.jsp?gnid=113733) "Αρμοδιότητα επιβολής προστίμων για αυθαίρετες κατασκευές στη χερσαία ζώνη λιμένα" σύμφωνα με την οποία: "Αρμόδιος για την παρακολούθηση των εκτελούμενων στη χερσαία ζώνη λιμένα έργων είναι ο οικείος φορέας διοίκησης και εκμετάλλευσης του λιμένα, **μόνο δε η οικεία λιμενική αρχή** και όχι η/και η πολεοδομία, έχει την αποκλειστική αρμοδιότητα επιβολής του διοικητικού προστίμου του άρθρου **29 παρ.1 του Ν 2971/2001**, σε περίπτωση αυθαίρετης κατασκευής σε χερσαία ζώνη λιμένα".  
γ) η παρ. 6 του άρθρου 24 και το άρθρο 38 του ν. 4178/2013, ΦΕΚ 174/τ.α'/2013  
δ) το Αρ. Πρωτ. : [19921/30-7-2014 έγγραφο ΥΠΕΚΑ](https://mega.nz/#!H0xWGZZK!SffeRkfiaSWAGY7Cryq0qrSoMi_NqyVLu2gSAIaAJsw)

7\. Τα χωρίς άδεια ή καθ' υπέρβαση της άδειας έργα και εν γένει κατασκευές μέσα στη θάλασσα αίρονται και απομακρύνονται ανεξάρτητα από τον τρόπο χρησιμοποίησής τους. Εξαιρούνται κτίσματα και κατασκευάσματα που τελούν υπό την προστασία του Υπουργείου Πολιτισμού (σ.σ. Πολιτισμού και Αθλητισμού). Προς τούτο η Κτηματική Υπηρεσία, μετά από πρόταση της αρμόδιας Λιμενικής Αρχής, συντάσσει πρωτόκολλο κατεδάφισης, άρσης και απομάκρυνσης των ανωτέρω έργων ή κατασκευών. Για το πρωτόκολλο αυτό και την εκτέλεσή του εφαρμόζονται ανάλογα οι παράγραφοι 2 έως και 6 του παρόντος άρθρου. Η τοιχοκόλληση του πρωτοκόλλου γίνεται μόνο στο αρμόδιο Λιμεναρχείο. Αν από τα πιο πάνω έργα ή κατασκευές μέσα στη θάλασσα δημιουργείται, κατά την περί τούτου κρίση της αρμόδιας Λιμενικής Αρχής, κίνδυνος για την ασφαλή διεξαγωγή της ναυσιπλοΐας η προθεσμία της παραγράφου 5 για την εκτέλεση του πρωτοκόλλου περιορίζεται σε επτά (7) ημέρες. Με κοινή απόφαση των Υπουργών Οικονομικών, Περιβάλλοντος, Χωροταξίας και Δημόσιων Έργων και Εμπορικής Ναυτιλίας (σ.σ. Ναυτιλίας και Αιγαίου) καθορίζονται ο τρόπος κατεδάφισης και κάθε άλλη λεπτομέρεια για την εφαρμογή του άρθρου αυτού. Με την απόφαση αυτή μπορεί να προβλεφθεί η εκτέλεση του πρωτοκόλλου από υπηρεσία του Δημοσίου ή του οικείου φορέα διοίκησης και εκμετάλλευσης λιμένα, ως και η ανάθεση της υλοποίησής της σε ιδιωτικό φορέα.  
8\. Αίτηση προσωρινής ρύθμισης της νομής ή κατοχής ή αίτηση αναστολής εκτέλεσης της κατεδάφισης, άρσης ή απομάκρυνσης ενώπιον οποιουδήποτε Διοικητικού ή Πολιτικού Δικαστηρίου ή άλλης Αρχής δεν επιτρέπεται. (σ.σ. Η διάταξη της παρ.8 του άρθρου 27 του παρόντος νόμου κρίθηκε αντισυνταγματική με τις με τις υπ. αριθμ. 797/2007, 479/2006, 772/2006, 967/2007, 1059/2007, 292/2004, 590/2010 και 837/2009 αποφάσεις Συμβουλίου της Επικρατείας).  
9\. Για έργα που αναφέρονται στην παράγραφο 1 του άρθρου 14 και έχουν γίνει πριν από την ισχύ του παρόντος νόμου στον αιγιαλό, την παραλία ή τη θάλασσα, χωρίς άδεια ή με υπέρβαση αυτής, είναι δυνατόν μετά από αιτιολογημένη κρίση της Διοίκησης, να εκδοθεί γι' αυτά η σχετική άδεια κατά τη διαδικασία του άρθρου 14 του παρόντος νόμου, εφόσον δεν παραβιάζονται οι ισχύουσες σχετικές διατάξεις, εφόσον συντρέχουν οι νόμιμες προϋποθέσεις έκδοσης της άδειας αυτής και υποβληθεί προς τούτο αίτηση στην αρμόδια Κτηματική Υπηρεσία εντός αποκλειστικής προθεσμίας τριών (3) μηνών από την ισχύ του παρόντος νόμου. Η αίτηση αυτή συνοδεύεται από τεχνική περιγραφή του έργου, τοπογραφικό διάγραμμα 1:500, φωτογραφίες και χάρτη της ευρύτερης περιοχής με την ακριβή θέση του έργου. Εντός περαιτέρω αποκλειστικής προθεσμίας ενός έτους απαιτείται, για την έκδοση απόφασης του Υπουργού Οικονομικών επί της πιο πάνω αίτησης, η υποβολή των δικαιολογητικών, που προβλέπονται από το άρθρο 14\. **Για τη νομιμοποίηση των πιο πάνω έργων καταβάλλεται προηγουμένως η αποζημίωση για την αυθαίρετη χρήση του αιγιαλού ή παραλίας σύμφωνα με τις κείμενες διατάξεις.**  
10\. Προκειμένου για έργα που αναφέρονται στην παράγραφο 1 του άρθρου 14 τα οποία έχουν κατασκευαστεί στον αιγιαλό, την παραλία ή τη θάλασσα μέχρι την ισχύ του παρόντος νόμου από το Δημόσιο, Ν.Π.Δ.Δ. και Ο.Τ.Α., η κατά την προηγούμενη παράγραφο αίτηση έκδοσης της σχετικής άδειας μπορεί να υποβληθεί μέσα σε δύο (2) έτη από την έναρξη ισχύος αυτού του νόμου.

(**παρατάσεις της προθεσμίας νομιμοποίησης)**  
- **Ν. 3220**, “Μέτρα αναπτυξιακής και κοινωνικής πολιτικής-αντικειμενικοποίηση του φορολογικού ελέγχου και άλλες διατάξεις”, ΦΕΚ 15/τ.α'/28 Ιανουαρίου 2004,  
Άρθρο 46 - Διάφορες ρυθμίσεις αρμοδιότητας Υπουργείου Οικονομίας και Οικονομικών. ...  
16\. Η προθεσμία που ορίζεται στις παραγράφους 9 και 10 του άρθρου 27 του Ν.2971/2001 (ΦΕΚ 285/τ.α') παρατείνεται μέχρι **31.12.2004.**  
- **Ν. 3554**, “Εισοδηματική πολιτική έτους 2007, φορολογικές και άλλες διατάξεις”, ΦΕΚ 80/τ.α'/16 Απριλίου 2007, 
Άρθρο 15 - Στους έχοντες το δικαίωμα νομιμοποίησης αυθαίρετων αλιευτικών καταφυγίων και άλλων λιμενικών εγκαταστάσεων που έχουν κατασκευαστεί από φορείς του Δημοσίου στον αιγιαλό, όπως το δικαίωμα αυτό προβλεπόταν από τις διατάξεις των παραγράφων 9 και 10 του άρθρου 27 του ν. 2971/2001 (ΦΕΚ 285/τ.α') και τροποποιήθηκε με τις διατάξεις του άρθρου 46 παρ. 16 του ν. 3220/2004 (ΦΕΚ 15/τ.α'), παρέχεται **εκ νέου προθεσμία δώδεκα (12) μηνών** για την άσκησή του από τη δημοσίευση του παρόντος. Υποβληθείσες αιτήσεις μετά την 31.12.2004 εξετάζονται επίσης.  
- **Ν. 3978**, ΦΕΚ 137/τ.α'/16 Ιουνίου 2011, Δημόσιες Συμβάσεις Έργων, Υπηρεσιών και Προμηθειών στους τομείς της Άμυνας και της Ασφάλειας - Εναρμόνιση με την Οδηγία 2009/81/ΕΚ - Ρύθμιση θεμάτων του Υπουργείου Εθνικής Άμυνας. 
Άρθρο 113 ... 5\. Η προθεσμία που ορίζεται στην παράγραφο 10 του άρθρου 27 του ν. 2971/2001 παρατείνεται μέχρι **31.12.2011** από τη δημοσίευση του παρόντος.”  
- **Ν. 4072**, ΦΕΚ 86/τ.α'/11 Απριλίου 2012, Βελτίωση επιχειρηματικού περιβάλλοντος. Νέα εταιρική μορφή . Σήματα . Μεσίτες Ακινήτων. Ρύθμιση θεμάτων ναυτιλίας, λιμένων και αλιείας και άλλες διατάξεις. 
Άρθρο 226 - Παράταση προθεσμίας. Για έργα που αναφέρονται στην παρ. 1 του άρθρου 14 του ν. 2971/2001 και έχουν εκτελεσθεί μέχρι τη δημοσίευση του παρόντος νόμου (**σ.σ. 11-4-2012**) χωρίς άδεια ή καθ' υπέρβαση αυτής, από το Δημόσιο, Ν.Π.Δ.Δ. και Ο.Τ.Α., η κατά τις παραγράφους 9 και 10 του άρθρου 27 του ίδιου νόμου αίτηση έκδοσης σχετικής άδειας μπορεί να υποβληθεί **έως 31.12.2013**, εφόσον συντρέχουν οι προϋποθέσεις της παραγράφου αυτής για την έκδοσή της.

---> Εγκύκλιος αρ.1/2003 "Διαδικασία επιβολής κυρώσεων για παραβάσεις της νομοθεσίας που αφορά στην προστασία αιγιαλού και παραλίας", Αρ. πρωτοκόλλου 8220/133/13/16-05-2013, [ΑΔΑ: ΒΕΧ7ΟΠ-Α9Ζ](https://diavgeia.gov.gr/decision/view/ΒΕΧ7ΟΠ-Α9Ζ)

---> ΚΑΝΟΝΙΣΤΙΚΗ ΠΡΑΞΗ "Διαδικασία επιβολής διοικητικών κυρώσεων για παραβίαση της νομοθεσίας που αφορά στη προστασία αιγιαλού και παραλίας, Αρ. πρωτοκόλλου 8220/84/12/13-08-2012, [ΑΔΑ: Β4Γ1ΟΠ-ΚΜΨ](https://diavgeia.gov.gr/decision/view/Β4Γ1ΟΠ-ΚΜΨ)

---> Εγκύκλιος αρ. ΔΔΠ Β 0005692 ΕΞ 2018/30-03-2018 "Παροχή οδηγιών για την εκτέλεση έργων και τη νομιμοποίηση αυθαίρετων κατασκευών (άρθρο 14 & 27 του ν. 2971/2001)", ΑΔΑ: [6760Η-ΕΨ7](https://diavgeia.gov.gr/decision/view/6760Η-ΕΨ7)

