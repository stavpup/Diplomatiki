# Ανάπτυξη ιαματικού τουρισμού (N.3498 και Ν.4049)

> Επιμέλεια: Σταύρος Δαλιακόπουλος/Κτηματική Υπηρεσία Λέσβου
[Άδεια χρήσης GFDL](http://www.gnu.org/licenses/fdl.html>)

- ΝΟΜΟΣ ΥΠ' ΑΡΙΘ. 3498
Ανάπτυξη ιαματικού τουρισμού και λοιπές διατάξεις.  
Αρ. Φύλλου 230/τ.α', 24 Οκτωβρίου 2006  

Άρθρο 6  
Κυριότητα ιαματικών φυσικών πόρων  
1\. Οι ιαματικοί φυσικοί πόροι, που αναγνωρίζονται μετά την ισχύ του νόμου αυτού, ανήκουν κατά κυριότητα στον Ε.Ο.Τ. ανεξαρτήτως της κυριότητας του εδάφους επί του οποίου εμφανίζονται, αντλούνται ή αξιοποιούνται με οποιονδήποτε τρόπο, **εκτός αν αυτοί ευρίσκονται σε κοινόχρηστους χώρους αιγιαλού και παραλίας οι οποίοι ανήκουν κατά κυριότητα στο Δημόσιο**, ενώ η χρήση και η εκμετάλλευση ανήκει στον Ε.Ο.Τ..  
2\. Από την έναρξη ισχύος του παρόντος νόμου η κυριότητα αναγνωρισμένων ιαματικών φυσικών πόρων που ανήκει στο Δημόσιο περιέρχεται αυτοδικαίως στον Ελληνικό Οργανισμό Τουρισμού (Ε.Ο.Τ.).  
3\. Από το νόμο αυτόν δεν θίγονται ιδιωτικά δικαιώματα κυριότητας επί αναγνωρισμένων ιαματικών πηγών που υφίσταντο κατά την **1.1.1920** σύμφωνα με το άρθρο 2 του ν. 2188/1920. Το δικαίωμα κυριότητας ιδιωτών επί ιαματικών πηγών ασκείται εντός των ορίων της κείμενης νομοθεσίας.  
4\. Σε περίπτωση λύσεως του Ε.Ο.Τ. ή καταργήσεως του δημόσιου χαρακτήρα του, η κυριότητα των ιαματικών φυσικών πόρων περιέρχεται στο Δημόσιο.  

Άρθρο 9  
Προστασία ιαματικών φυσικών πόρων 
...  
6\. Στην απόφαση αναγνώρισης ιαματικών φυσικών πόρων είναι δυνατόν, μετά από γνώμη της Επιτροπής Προστασίας Ιαματικών Φυσικών Πόρων και εισήγηση του Ε.Ο.Τ., να περιλαμβάνονται και ειδικά μέτρα προστασίας, τόσο της περιοχής στην οποία αναβλύζει ή αντλείται ο ιαματικός φυσικός πόρος όσο και του υδροφόρου ορίζοντα. Σε περίπτωση που οι φυσικοί ιαματικοί πόροι εμπίπτουν σε **κοινόχρηστους χώρους αιγιαλού παραλίας, αρμόδιος για την προστασία αυτών είναι ο Υπουργός Οικονομίας και Οικονομικών.**

Άρθρο 12  
Απαλλοτριώσεις - Παραχωρήσεις  
1\. Επιτρέπεται η αναγκαστική απαλλοτρίωση υπέρ του Ε.Ο.Τ. ακινήτων εντός των οποίων αναβλύζουν αναγνωρισμένες ιαματικές πηγές ή αντλούνται ιαματικοί φυσικοί πόροι, καθώς και των αναγκαίων εκτάσεων προκειμένου να διασφαλιστεί η αποτελεσματική προστασία και η αειφορία των αναγνωρισμένων ιαματικών φυσικών πόρων ή να καταστεί εφικτή η τουριστική αξιοποίηση περιοχών στις οποίες αναβλύζουν ιαματικές πηγές. Οι απαλλοτριώσεις υπέρ του Ε.Ο.Τ. κηρύσσονται για λόγους δημόσιας ωφέλειας σύμφωνα με τις διατάξεις του ν. 2882/2001, όπως ισχύουν και βαρύνουν τον προϋπολογισμό του Ε.Ο.Τ..  
2\. Εκτάσεις της παραγράφου 1 που ανήκουν στην ιδιωτική περιουσία του Δημοσίου δύνανται να παραχωρούνται κατά κυριότητα ή χρήση στον Ε.Ο.Τ. με κοινή απόφαση των Υπουργών Οικονομίας και Οικονομικών και Τουριστικής Ανάπτυξης, η οποία μεταγράφεται στο αρμόδιο υποθηκοφυλακείο και στο Κτηματολόγιο **πλην περιπτώσεων εκτάσεων αιγιαλού, που παραχωρούνται μόνο κατά χρήση.**  
....

Άρθρο 14  
Διανομή ιαματικών φυσικών πόρων  
1\. Ιαματικοί φυσικοί πόροι που βρίσκονται σε επαρκείς ποσότητες διανέμονται κατά προτεραιότητα σε εγκαταστάσεις ιαματικής θεραπείας, κέντρα ιαματικού τουρισμού - θερμαλισμού ή κέντρα θαλασσοθεραπείας ή αναζωογόνησης της περιοχής που αναβλύζουν ή αντλούνται, υπό την προϋπόθεση ότι κατά τη διανομή δεν αλλοιώνονται τα χαρακτηριστικά τους και ιδίως οι ιαματικές τους ιδιότητες.  
2\. Ο Ε.Ο.Τ. ή τρίτος στον οποίο ανατίθεται η διανομή ιαματικών φυσικών πόρων αναλαμβάνει την κατασκευή, συντήρηση, παρακολούθηση και λειτουργία των αναγκαίων για τη διανομή εγκαταστάσεων και δικτύων και έχει δικαίωμα να εισπράττει οικονομικό αντάλλαγμα από τα πρόσωπα στα οποία διανέμεται ο φυσικός πόρος. Τα εισπραττόμενα από τον Ε.Ο.Τ. ανταλλάγματα αποτελούν έσοδα του Ελληνικού Δημοσίου.  
3\. Ο Ε.Ο.Τ. ή τρίτος διανομέας ιαματικών φυσικών πόρων μπορεί να προβαίνει στα αναγκαία τεχνικά έργα για την άντληση ή τη διατήρηση ή βελτίωση της απόδοσης υφιστάμενων έργων υδροληψίας ή την αύξηση της ποσότητας και διατήρηση της ποιότητας των ιαματικών φυσικών πόρων ή την προστασία αυτών, καθώς και να εγκαθιστά δίκτυο διανομής διερχόμενο από κοινόχρηστους χώρους. Εφόσον είναι αναγκαία η διέλευση δικτύου από ιδιωτικά ακίνητα, με κοινή απόφαση των Υπουργών Οικονομίας και Οικονομικών και Τουριστικής Ανάπτυξης **δύναται να κηρύσσεται απαλλοτρίωση ή να συνιστάται δουλεία υπέρ και με δαπάνες του Ε.Ο.Τ. κατ' εφαρμογή των διατάξεων του Κώδικα Αναγκαστικών Απαλλοτριώσεων και σε περιπτώσεις αιγιαλού παραλίας, σύμφωνα και με τις διατάξεις του άρθρου 14 του ν. 2971/ 2001 (ΦΕΚ 285/τ.α').**  
.....

Άρθρο 15  
Παραχωρήσεις σε τρίτους  
1\. Ο Ε.Ο.Τ. δύναται να προβαίνει στην παραχώρηση της εκμετάλλευσης των ιαματικών φυσικών πόρων σε τρίτους μετά από προκήρυξη δημόσιου διαγωνισμού.  
2\. Ανάλογα με την επάρκεια του παραχωρούμενου φυσικού πόρου ο Ε.Ο.Τ. μπορεί να προβαίνει σε μία ή περισσότερες παραχωρήσεις για κάθε ιαματική πηγή.  
3\. Οι παραχωρήσεις σε τρίτους γίνονται με την προϋπόθεση ότι ο παραχωρησιούχος θα αναλάβει για ορισμένο χρόνο την αποκλειστική ή εν μέρει εκμετάλλευση του διατιθέμενου ιαματικού φυσικού πόρου ή και ακινήτων ή εγκαταστάσεων του Ε.Ο.Τ.. Ο παραχωρησιούχος αναλαμβάνει την υποχρέωση να προβεί σε επενδύσεις σε υφιστάμενες ή νέες εγκαταστάσεις ιαματικού τουρισμού ή κέντρων θαλασσοθεραπείας ή αναζωογόνησης, **τηρουμένων πάντα των διατάξεων του άρθρου 14 του ν. 2971/ 2001 στις περιπτώσεις που αφορούν κοινόχρηστους χώρους αιγιαλού, παραλίας.**  
4\. Με απόφαση του Υπουργού Τουριστικής Ανάπτυξης και στις περιπτώσεις **κοινόχρηστων χώρων αιγιαλού, παραλίας** και του Υπουργού Οικονομίας και Οικονομικών, η οποία δημοσιεύεται στην Εφημερίδα της Κυβερνήσεως, καθορίζονται οι βασικοί όροι των διακηρύξεων για την παραχώρηση ιαματικών φυσικών πόρων σε τρίτους. Στους όρους των διακηρύξεων αναφέρεται οπωσδήποτε το αντικείμενο της παραχώρησης (αποκλειστική ή εν μέρει εκμετάλλευση συγκεκριμένων ιαματικών φυσικών πόρων ή και εγκαταστάσεων), οι όροι της παραχώρησης και προσδιορίζεται ο ανώτατος χρόνος της παραχώρησης, οι επενδύσεις που θα πρέπει να γίνουν και το αντάλλαγμα προς τον Ε.Ο.Τ., το οποίο αποτελεί έσοδο του Ελληνικού Δημοσίου.  

Άρθρο 16  
Προδιαγραφές εγκαταστάσεων  
1\. Με απόφαση του αρμόδιου οργάνου του Ε.Ο.Τ., η οποία εγκρίνεται από τον Υπουργό Τουριστικής Ανάπτυξης και δημοσιεύεται στην Εφημερίδα της Κυβερνήσεως, καθορίζονται οι προδιαγραφές για την ανέγερση ή μετατροπή ή επέκταση των εγκαταστάσεων μονάδων ιαματικής θεραπείας και των κέντρων ιαματικού τουρισμού - θερμαλισμού, θαλασσοθεραπείας και αναζωογόνησης, καθώς επίσης και τα κριτήρια κατάταξης των εγκαταστάσεων αυτών σε κατηγορίες.  
2\. Πριν από την υποβολή του σχετικού φακέλου στην πολεοδομική υπηρεσία για την έκδοση οικοδομικής άδειας απαιτείται προηγούμενη έγκριση του Ε.Ο.Τ. όλων των μελετών που αφορούν το κτίριο της εγκατάστασης. **Στην περίπτωση που η έκδοση άδειας για οικοδομικές εργασίες αναφέρεται σε ακίνητο που απέχει εκατό (100) μέτρα από την ακτογραμμή, απαιτείται να γίνει, με ποινή ακυρότητας της πράξης αυτής, ο καθορισμός του αιγιαλού και της παραλίας στην περιοχή αυτή σύμφωνα με τις διατάξεις του άρθρου 8 του ν. 2971/2001.**  
......  

ΤΕΥΧΟΣ ΠΡΩΤΟ Αρ. Φύλλου 35, 23 Φεβρουαρίου 2012  
**ΝΟΜΟΣ ΥΠ' ΑΡΙΘ. 4049**  
Αντιμετώπιση της βίας στα γήπεδα, του Ντόπινγκ, των προσυνεννοημένων αγώνων και λοιπές διατάξεις.  

**Άρθρο 39** - Ρύθμιση θεμάτων ιαματικών πηγών  

1\. Οι προθεσμίες της παραγράφου 3 του άρθρου 17, της παραγράφου 1 του άρθρου 22 και της παραγράφου 1 του άρθρου 23 του ν. 3498/2006 (α' 230) παρατείνονται από τη λήξη τους, όποτε και αν έχει αυτή επέλθει, μέχρι **31.12.2012**. Οι παραπάνω προθεσμίες μπορούν να παραταθούν μια φορά για άλλο ένα έτος με απόφαση του Υπουργού Πολιτισμού και Τουρισμού.  
2\. Η διάρκεια των διοικητικών πράξεων ή συμβάσεων με τις οποίες παραχωρήθηκαν ή μισθώθηκαν από το Δημόσιο, τον Ε.Ο.Τ. ή την ανώνυμη εταιρεία με την επωνυμία «Εταιρεία Ακινήτων Δημοσίου Α.Ε.» (ΕΤ.Α.Δ. Α.Ε.) ιαματικές πηγές, οι οποίες είχαν χαρακτηρισθεί τοπικής ή τουριστικής σημασίας προ της ισχύος του ν. 3498/2006, σε οργανισμούς τοπικής αυτοδιοίκησης ή αναπτυξιακές εταιρείες αυτών **παρατείνεται για σαράντα (40) έτη από την έναρξη ισχύος του παρόντος νόμου**, ακόμη και αν αυτή έχει λήξει και ανεξάρτητα από την αρχικώς καθορισθείσα διάρκειά τους, εκτός αν δεν συναινεί ο παραχωρησιούχος Ο.Τ.Α. ή η αναπτυξιακή εταιρεία αντίστοιχα. Ανεξαρτήτως συμβατικών όρων ή περιορισμών που τυχόν αναφέρονται στις άνω συμβάσεις ή πράξεις, η εκμετάλλευση των ιαματικών πηγών από τον παραχωρησιούχο Ο.Τ.Α. ή την αναπτυξιακή εταιρεία αντίστοιχα μπορεί να διενεργείται και με μίσθωση ή υπομίσθωση αυτών, καθώς και σε σύμπραξη με τρίτα, νομικά ή φυσικά πρόσωπα ή άλλους φορείς, σύμφωνα με τις κείμενες διατάξεις.  
3\. Οι υφιστάμενες κατά τη δημοσίευση του ν. 3498/2006 επιχειρήσεις υδροθεραπευτηρίων εξακολουθούν να λειτουργούν, **χωρίς να τους επιβάλλονται οι προβλεπόμενες διοικητικές κυρώσεις, μέχρι τη λήξη της προθεσμίας της διάταξης της παρ. 3 του άρθρου 17 του ν. 3498/2006, όπως παρατάθηκε με την παράγραφο 1 του άρθρου αυτού**, με την προϋπόθεση ότι υποβάλλουν κατ’ έτος πριν την έναρξη της λειτουργίας τους, στο αρμόδιο Τμήμα Ιαματικών Πηγών της Διεύθυνσης Συντονισμού ΠΥΤ του Ε.Ο.Τ., αίτηση συνοδευόμενη από:  
α) Χημική ανάλυση σύμφωνα με την ισχύουσα νομοθεσία για την ποιότητα νερού που προορίζεται για ιαματική και θεραπευτική χρήση από πιστοποιημένα εργαστήρια, δημόσια ή ιδιωτικά ή εργαστήρια ΑΕΙ.  
β) Πιστοποιητικό μικροβιολογικού ελέγχου από τη Διεύθυνση Δημόσιας Υγείας του οικείου Ο.Τ.Α. μετά από διενέργεια δειγματοληψιών στην πηγή και στους χώρους χρήσης σύμφωνα με τις ισχύουσες διατάξεις.  
γ) Υπεύθυνη Δήλωση Μηχανολόγου/Ηλεκτρολόγου, μέλους του Τ.Ε.Ε., στην οποία βεβαιώνεται η καλή λειτουργία των μηχανολογικών, ηλεκτρικών και υδραυλικών εγκαταστάσεων της μονάδας. Μετά τον έλεγχο των ανωτέρω δικαιολογητικών ο Ε.Ο.Τ. χορηγεί σχετική βεβαίωση, δυνάμει της οποίας οι παραπάνω επιχειρήσεις μπορούν να λειτουργούν.  
................
