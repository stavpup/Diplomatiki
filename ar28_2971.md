# Άρθρο 28 - Καθορισμός χώρων που εξομοιώνονται με ζώνη λιμένα

> Ν.2971/2001, “Αιγιαλός, παραλία και άλλες διατάξεις”, ΦΕΚ 285/τ.A'/19 Δεκεμβρίου 2001. Επιμέλεια: Σταύρος Δαλιακόπουλος / Κτηματική Υπηρεσία Λέσβου. [Άδεια χρήσης GFDL](http://www.gnu.org/licenses/fdl.html).

1\. **Ο καθορισμός των χώρων που εξομοιώνονται με ζώνη λιμένα της παραγράφου 4 του άρθρου 2 του Ν.2575/1998 (ΦΕΚ 23 A')** γίνεται με απόφαση του οικείου φορέα διοίκησης και εκμετάλλευσης λιμένα κατόπιν σύμφωνης γνώμης του Υπουργείου Εμπορικής Ναυτιλίας και του Υπουργείου Οικονομικών. Οι πιο πάνω γνώμες παρέχονται μέσα σε τρεις (3) μήνες από τη λήψη της απόφασης του αρμόδιου φορέα διοίκησης και εκμετάλλευσης λιμένα, αλλά αν η προθεσμία αυτή περάσει άπρακτη, ο καθορισμός των χώρων του προηγούμενου εδαφίου γίνεται και χωρίς τις άνω γνώμες. Με κοινή απόφαση των Υπουργών Εμπορικής Ναυτιλίας και Οικονομικών καθορίζονται οι λεπτομέρειες εφαρμογής της παραγράφου αυτής.

(σ.σ. Η αριθμ. 1028241 π.ε./2729 π.ε./Β0010/13-5-2005 Απόφαση "Καθορισμός χώρων που εξομοιώνονται με Ζώνη Λιμένα", ΦΕΚ 547/22-4-2005/τ.α')

> ---> **(ισχύουσα διάταξη)** Ν. 2575/29-1-1998, Ρύθμιση θεμάτων αρμοδιότητας Υπουργείου Εμπορικής Ναυτιλίας, ΦΕΚ 23/4-2-1998/Α
> Κεφάλαιο Β', Λιμενικά Θέματα, 
> Άρθρο 2, Λειτουργικά θέματα
> 4\. Η παράγραφος 1 του άρθρου 7 του ν.δ/τος 2942/1954 (ΦΕΚ 211 Α) αντικαθίσταται ως ακολούθως:
"1\. Η χρήση και εκμετάλλευση των χώρων της ζώνης λιμένος και όσων **εξομοιώνονται με αυτούς σύμφωνα με το άρθρο 3 του ν.δ/τος 444/1970 (ΦΕΚ 39 Α)** ανήκει στο Λιμενικό Ταμείο, το οποίο δικαιούται να προβαίνει με αντάλλαγμα σε προσωρινές παραχωρήσεις της χρήσης προς φυσικά ή νομικά πρόσωπα με απόφαση της Λιμενικής Επιτροπής, που εγκρίνεται από από τον οικείο Γενικό Γραμματέα Περιφέρειας, μετά από σύμφωνη γνώμη του **Γενικού Επιτελείου Ναυτικού** και του **Υπουργείου Εμπορικής Ναυτιλίας (Υ.Ε.Ν.)**. Εάν η παραχώρηση γίνεται για χρονική περίοδο μικρότερη του έτους και δεν συνδέεται με την εκτέλεση οποιασδήποτε μορφής έργου μόνιμου χαρακτήρα, δεν απαιτείται η γνώμη αυτή." **(τέλος διάταξης)**.

---> **(ισχύουσα διάταξη)** Ν.Δ. **444/10-2-1970**, ΦΕΚ 39/Α/16-2-1970 "Περί αρμοδιοτήτων Λιμενικού Σώματος και σχέσεων προς τας αρμοδιότητας των Σωμάτων Ασφαλείας".
**Άρθρο 1**
Η Αστυνομία εις τον θαλάσσιον χώρον, επί των πλοίων, των πάσης φύσεως πλωτών ναυπηγημάτων, επί των λιμένων και της χερσαίας ζώνης αυτών, ως εν τοις επομένοις άρθροις ειδικώτερον καθορίζεται, ασκείται υπό του Υπουργού Εμπορικής Ναυτιλίας δια του υπ' αυτόν Λιμενικού Σώματος.
...
**Άρθρο 3**
1. **Οι λιμένες εν γένει περιλαμβάνουν** και τμήμα εδάφους καλούμενον «χερσαία ζώνη λιμένος» διήκον καθ' όλον το μήκος του λιμένος, βάσει του σχεδίου αυτού και περιλαμβάνουν: 
α) Τους περίφρακτους των λιμένων χώρους. 
β) Επί μη περιφράκτων λιμένων τα τεχνικά έργα, κρηπιδώματα, προβλήτας, αποβάθρας, προκυμαίας, κυματοθραύστας, εξέδρας και παραλίας, τους εν γένει χώρους διεξαγωγής εργασιών συνυφασμένων με τη λειτουργία των λιμένων, χώρους διενεργείας φορτοεκφορτωτικών εργασιών, αναμονής, επιβιβάσεως ή αποβιβάσεως επιβατών και αποθέσεως φορτίων, μετά των επ' αυτών κτισμάτων και εγκαταστάσεων άτινα εξυπηρετούν τας λειτουργικάς ανάγκας αυτών. 
2. Τα εις βάθος όρια της χερσαίας ζώνης, επί μη περιφράκτων χώρων, εξικνούνται μέχρι του σημείου, ώστε να περιλαμβάνονται εις ταύτην τα εν προηγουμένη παραγράφω διαλαμβανόμενα. 
3. Επί λιμένων δι' ους δεν υφίσταται σχέδιον, η χερσαία αυτών ζώνη περιλαμβάνει τα τεχνικά έργα και τον απαραίτητον δια την εκπλήρωσιν των λειτουργικών αυτών αναγκών χώρον. 
4. Προς λιμένας και την χερσαίαν ζώνην αυτών **εξομοιούνται** οι κατά μήκος των ακτών χώροι εις ους: 
α) Ενεργείται προσόρμησις πλωτών μέσων, 
β) Διεξάγονται εργασίαι προσιδιάζουσαι εις την λειτουργία λιμένων ή άλλων λιμενικών εγκαταστάσεων, 
γ) Πραγματοποιούνται φορτο-εκφορτωτικαί εργασίαι ως και εργασίαι σχέσιν έχουσαι με την αναμονήν, επιβίβασην και αποβίβασην επιβατών και των αποσκευών αυτών, 
δ) υφίστανται εγκαταστάσεις και κτίσματα αμέσου ναυτικού ενδιαφέροντος, συνιστώντα εξοπλισμόν των παραλιών, εις το πλαίσιο των σχεδίων πολεμικής χρησιμοποιήσεως αυτών εις τον κατά θάλασσαν πόλεμον ή εξυπηρετούντα τας από θαλάσσης μεταφοράς, οίον: ναυπηγεία, νεωλκεία, εγκαταστάσεις διαλύσεως πλοίων, φυλάξεως και συντηρήσεως σκαφών, φορτοεκφορτώσεως πετρελαιοειδών ή χύδην φορτίων, ιχθύοσκαλαι, εγκαταστάσεις ναυταθλητικών σωματείων και χώροι αποθέσεως μέσων εργασίας από θαλάσσης, κατά το απαραίτητον προς εξυπηρέτησιν των ανωτέρω και μόνον σκοπών τμήμα εδάφους **(τέλος διάταξης)**.

2\. Η απόφαση του φορέα διοίκησης και εκμετάλλευσης λιμένα εγκρίνεται από τον Γενικό Γραμματέα της Περιφέρειας [σ.σ. Αποκεντρωμένης Διοίκησης (νόμος Καλλικράτη)].

---> **(προσθήκη)** Αρ. Φύλλου 209 ΤΕΥΧΟΣ ΠΡΩΤΟ, 21 Σεπτεμβρίου 2011, ΝΟΜΟΣ ΥΠ’ ΑΡΙΘ. 4014, “Περιβαλλοντική αδειοδότηση έργων και δραστηριοτήτων, ρύθμιση αυθαιρέτων σε συνάρτηση με δημιουργία περιβαλλοντικού ισοζυγίου και άλλες διατάξεις αρμοδιότητας Υπουργείου Περιβάλλοντος ”, Άρθρο 34, 1\. Στο άρθρο 28 του ν. 2971/2001 (Α' 285) προστίθεται παράγραφος 3 ως ακολούθως:

3\. Η διαδικασία καθορισμού της παραγράφου 1 δεν κωλύεται από την ύπαρξη στους χώρους αυτούς έργων της παραγράφου 1 του άρθρου 14 που έχουν κατασκευασθεί από φορείς του δημόσιου τομέα, όπως αυτός ορίζεται στην παράγραφο 1 του άρθρου 51 του ν. 1892/1990 (Α' 101), όπως ισχύει, χωρίς άδεια ή με υπέρβαση αυτής, πριν την ισχύ του ν.2971/2001. **(τέλος προσθήκης)**

